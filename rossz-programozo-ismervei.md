A rossz programozó ismérvei:
============================

Sokan aggódnak - köztük régebben én is -, hogy vajon jó programozónak számítanak-e. Az az igazság, hogy mindig lesz olyan definíció, amely szerint nem vagyunk elég jók, ezért nem is érdemes feltenni magunknak a kérdést. Ennél sokkal fontosabb, hogy ne legyünk *rossz programozók*, akik a kollégáiknak folyamatosan plusz munkát, munkaadójuknak pedig veszteséget termelnek. Íme egy rövid lista a rossz programozók főbb tulajdonságairól - remélem, sok olvasómat megnyugtatja majd.

- A használt technológiáknak nem néz utána, utánzással és mások rövid magyarázatai alapján tanul.
- Általában is kevés szakirodalmat olvas. Ha mégis megteszi, akkor a rövid, gyakorlatias útmutatókat választja az alapelveket és a miérteket is elmagyarázó hosszabb cikkek, könyvek helyett.
- Sokszor nem érti, amit csinál, a feladatokat már működő megoldások másolásával és mechanikus behelyettesítéssel oldja meg.
- Bár ha megkérdezik, azt mondja, a szép, tiszta kódot szereti, mégis ideges lesz, amikor mások hosszú perceken át tervezésről és alapelvekről handabandáznak ahelyett, hogy gyorsan munkához látnának.
- Általában nem tud jól angolul.
- Ha mások kódját kell módosítania, nem veszi a fáradságot, hogy megértse annak célját. A működést próba-szerencse alapon, többnyire vaktában vagy ködös "intuíciók" alapján módosítja.
- A kódban mindenhol otthagyja jellegzetes kézjegyét: érthetetlen változónevek, absztrakciós szintek folyamatos megsértése, a legegyszerűbb esetben működő, de a szélsőértékeknél pillanatok alatt széteső megoldások.
- Hozzáállására az óvatosság, a következetesség, a profizmus és a fegyelem teljes hiánya jellemző.
